# Programmazione 1 e Laboratorio, corso B (anno 2017/2018)
Queste sono le mie (Leonardo, un signor nessuno) dispense del corso di Programmazione 1, corso B, alla facoltà di Informatica di Pisa. È importante tenere a mente che siano personali perché NON sono state scritte per la consultazione da parte di altri: infatti, non ho fatto nessuno sforzo per scrivere in maniera più chiara alcuni determinati passaggi che a me potevano risultare più ovvi o, al contempo, magari mi sono allungato troppo su concetti che potreste ritenere semplici. La ragione per la quale le condivido è per dare un testo veloce, sintetico e vagamente fedele alle lezioni a cui fare riferimento quando si voglia ripetere magari in prossimità dell'esame.

Ora, un'altra piccola nota prima di iniziare con il vero README: studio Ingegneria Aerospaziale. Non abbiamo nemmeno mezzo esame di informatica (ci è stato accennato MATLAB in circa 25 minuti, spesi principalmente a spiegare a chi non abbia mai visto un linguaggio di programmazione cosa sia un commento e un'assegnazione), ma oramai da un po' di anni a questa parte sto coltivando, in maniera completamente autonoma, questo hobby. Dal punto di vista pratico, amo risolvere problemi matematici (tratti da [Project Euler](https://projecteuler.net/archives)) e sviluppare giochi (altra piccola nota, esistono delle cose chiamate Fantasy Console che permettono di creare, tramite codice, giochi per una console virtuale a cui si può poi giocare. Il [TIC-80](https://tic.computer/) è la mia FC preferita, e vi consiglio di dargli un'occhiata).

Tutto ciò è detto per una valida ragione: NON ho alcun tipo di formazione *formale*. Tutto ciò che ho imparato (ed è davvero poco) l'ho imparato giochicchiando e leggendo documentazioni, non di più. Di conseguenza, è possibile che ci siano un paio di errori nelle dispense (anzi, me ne aspetto più di "un paio") in quanto non solo parto praticamente dallo stesso livello di qualcuno che ha appena iniziato Informatica (venendo da uno scientifico), ma sto scrivendo queste dispense ad un ritmo abbastanza più elevato rispetto a quello che servirebbe per seguire il corso (per dare un'idea, le prime 14 lezioni sono state scritte in 4 giorni la sera dopo aver seguito i miei corsi) in quanto mi baso **solo ed esclusivamente** sugli appunti di lezione, e non sulle vere lezioni (che consiglio vivamente di seguire, se ne avete modo).

**Indi per cui**, vi sarei estremamente grato se mi faceste notare errori, tramite GitHub (se sapete usarlo, se non sapete usarlo vi consiglio di imparare il prima possibile in quanto è praticamente vitale per chiunque abbia un lavoro che comprenda lo scrivere più di una parentesi graffa al giorno al computer) o tramite mail o piccioni viaggiatori. Provvederò, appena possibile (ricordate che ho un altro corso di laurea da portare avanti), a correggere qualsiasi cosa mi venga fatta notare (anche inconsistenze di notazione, sono abbastanza precisino, ma nella prima stesura potrei perdere qualcosa). Inoltre, nonostante sia un signor nessuno, se aveste dubbi su qualcosa che ho scritto, non può che farmi piacere il rispondere alle domande (o, appunto, eventualmente correggere ciò che c'è).

Detto ciò, passiamo alla parte importante:

## Come sono strutturate le dispense?
Se state leggendo questo file, siete nella directory principale delle dispense. Troverete, assieme a questo, 3 cartelle:
* Dispense: dove ci sono i testi da me redatti.
* Appunti di lezione: non si sa mai, il sito da cui le ho scaricate potrebbe esplodere e potrebbero andar persi i testi di riferimento. Ho preferito scaricarli e lasciarli qui in modo da rendere più veloce la consultazione in caso vogliate controllare le parole originali del professor Milazzo quando non vi dovessero quadrare le mie.
* Extra: altri file, sempre presi dallo stesso sito dal quale ho preso gli appunti ([questo](http://pages.di.unipi.it/milazzo/teaching/AA1718-Prog1/index.html)). Al momento consistono in due simulazioni di prova intermedia e in testo, sempre messo a disposizione dai professori del corso, sulla sintassi dei linguaggi di programmazione (per inciso, un bellissimo testo, consiglio la lettura almeno una volta prima dell'esame). Potrei considerare l'aggiunta, in futuro, di cheatsheet et similia per i linguaggi del corso in caso mi dovessi trovare ad utilizzarne, ma mi dispiacerebbe aggiungere del materiale non mio a file ufficialmente forniti dal corso.

Trovate, inoltre, all'interno della cartella Dispense un secondo README. Contiene informazioni aggiuntive circa le singole lezioni: è altamente consigliato leggerlo.

Detto ciò, buona fortuna, e grazie per l'attenzione.